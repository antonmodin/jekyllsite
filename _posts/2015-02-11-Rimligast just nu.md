---
layout: post
title: Rimligast just nu
comments: true
---
SCA har fått utstå en del skit senaste tiden. För att de flugit kors och tvärs i sitt privatplan och fifflat med papper och pengar. Sådana grejer som vanligt folk inte håller på med eller förstår. Sannolikt har de haft ett helvete på SCA, där de stått mitt i skitfläkten och inte förstått varför alla är så arga på dem. De har kanske tyckt att de väl får göra precis vad de vill med sitt privatplan, sagt till varandra att det ”väl förihelvete hela poängen med privatplan?!”. 
  
VD:n på SCA heter Jan. Det är han som suttit bakom spakarna och flugit företaget rakt in i eländet. Nu är kollegorna på SCA skitsura på honom, såklart. VD-Jan har fått sparken. Han får gå på dagen, inget tårtkalas med tokroliga tal, det är tack och adjö. I och för sig får han 22 miljoner kronor, som plåster på såren kan tänkas. Det har väl varit fulla muggar för Jan ett tag nu. Och vi vet alla hur stressigt det är när en flygbuss, in-checkning och boarding ska passas och så julklapparna på det. Jag själv hatar det. 
     
Det är en bra slant 22 miljoner, det kan man ha mycket roligt för. Särskilt om en är ledig. VD-Jan hade fått slita i två år för att få ihop lika mycket, men det spelar ingen roll nu när han fått sparken. Nu är det bara att plocka ut stålarna. Slutet gott allting gott.

DN frågade Jan lite försiktigt hur det kändes, ”jag är ganska slut”, svarade Jan, ”Det är mycket känslor och sånt”. Det är klart. 22 miljoners rätt in på kontot, pang – the sky is the limit. Klart att det är lätt att få prestationsångest. Själv skulle jag få svårt att somna om jag fick en endaste miljon. När stålarna rullar in vill man göra det bästa av situationen. Jag kan få ångest att förvalta ett presentkort på mellandagsrean. Stackars VD-Jan. Kanske ska han passa på att resa lite.  
