---
layout: post
title: Men gör nåt då!
comments: true
---

Det känns som att det går åt skogen med alltihop. Miljön och världsekonomi, handelsavtalen och den så kallade Freden. Inte ens Zlatan är bra längre och dåren Donald ska flytta in i Vita Huset. Hur kunde vi hamna här? Inte ens genierna och experterna med sina panelsamtal, twitterföljare och akademiska poäng kunde förutspå det. Simpsons-skaparna verkar kommit närmast och kanske säger det någonting. Vad vet jag?

Nu törstar världen efter förklaringar, och plötsligt låter det som att alla såg det komma. Likheterna med Brexit och rörelserna i Europa på 20- och 30 talen går knappast att missa, säger historieprofessorn. Här är de tio anledningarna till att Trump tog hem det, säger ledarskribenten. De har säkert rätt. Men problemet är att The President of the United States – Donald Trump – redan börjat fundera på vilka tapeter han ska ha i Ovala Rummet. Det är bra att försöka förstå och hitta förklaringar. Men alla förståsigpåare hade väl kunnat förstått sig på lite tidigare?

Det är som på mattelektionen på högstadiet. ”Där satt den!”, tänkte man och bläddrade fram facit för att få bevis på sin briljans. Men där stod en helt annan siffra, 3,75 istället för 21. Va fan. Man tittade snabbt på sin uträkning och sedan på facit igen. VA FA-AN! För en utomstående hade det varit helt omöjligt att förstå att uträkningen och svaret hängde ihop, det fanns ingenting som tydde på det. Man hade kunnat räcka upp handen eller kanske frågat en klasskamrat om råd men det gjorde man inte. Istället tänkte man, ”Jaha! De tänkte så!” och rättade till svaret istället för att räkna om och räkna rätt. Sedan snabbt vidare till nästa tal som om jag minns det rätt sällan var enklare än det föregående.

Så är det nog med val av parlament och presidenter också. Inte blir det enklare. Tänk om alla smarta människor kunde använda sina välsignade hjärnor och vettiga värderingar till att faktiskt göra något, istället för att tävla i smarta formuleringar och förklaringar.

<center>
![image-giphy](/media.giphy.com/media/CXAPW8vCQzYkg/giphy.gif){:class="img-responsive"}
</center>
