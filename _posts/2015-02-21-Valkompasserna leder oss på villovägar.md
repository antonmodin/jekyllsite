---
layout: post
title: Jag såg K-pistar idag
comments: true
---
Jag såg k-pistar idag, när jag gick till jobbet i morse. Runt en larvigt stor bil med mörka rutor stod ett gäng resliga poliser. De såg hårda ut. Jag kunde se framför mig hur deras bleknade träningströjor blev genomskinliga av svett när de försökte bräcka varandra i någon övning på gymmet. De skottsäkra västarna gjorde dem på flera sätt ännu hårdare. Runt halsen hängde k-pistarna och guppade mot de genomgymmade brösten, de såg liksom små ut. Som att de inte var riktiga utan bara rekvisita i en film, så som man är van att se k-pistar. 
  
Polishårdingarna hanterade k-pistarna med van hand, nästan nonchalant. En hade till och med lutat sin mot väggen för att ordna något med den övriga utrustningen. När jag gick rakt genom gruppen av poliser och hade jag lätt kunnat rycka åt mig den, och sannolikt blivit nedskjuten för besväret. Poliserna pekade och pratade tyst med varandra. Flera av dem hade snabba, väldigt fula glasögon. De pratar om taktik, tänkte jag, om hur de ska spränga någon dörr, frita en gisslan eller oskadliggöra någon hänsynslös gangsterledare. Det är väl sådant som tungt beväpnade poliser pratar om, tänkte jag. 
   Nu vet jag varför de stod där med sina kulsprutor och vaktade. De skyddade ett potentiellt mål för en terrorattack. En judisk lågstadieskola.     Det är en läskig bild. Barn med färgglada ryggsäckar i samma bild som polisernas kulsprutor. Så ska det inte vara, men så är det tyvärr på många ställen. Och nu mera även här. Självklart hade det varit ännu värre om kulsprutorna tillhört någon annan, med ett annat uppsåt.     De skyddar barn och yttrandefrihet. Typiskt bra grejer att skydda. Men när jag förbi samma poliser och kulsprutor på eftermiddagen så funderar jag på vad som egentligen händer. Utanför skolan där och i Köpenhamn, Paris och världen. Och hur den stora massa svarar upp mot det. De som på nolltid blir Charlie ,utrustar poliser med automatvapen eller manar till diverse hårdhandskar.     Vem har rätt att kränka eller säga sig bli kränkt? Vad är yttrandefrihet och vad är ren och skär dumhet? Har den gränserna  korsat eller finns det ens en gräns? Det känns läskigt om vissa har rätt att kränka medan andra bara får finna sig i att stå ut med det. 
   
Det är en viktig fråga tycker jag.
