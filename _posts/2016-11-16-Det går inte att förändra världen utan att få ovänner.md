---
layout: post
title: Det går inte att förändra världen utan att få ovänner
comments: true
---

Företagen har blivit så snälla på senaste tiden. Fått vettiga värderingar och allt. Mindre kött på tallriken, tjejer med muskler killar i rosa koftor. Syftesdriven reklam har det kommit att kallas och det är den hetaste trenden. Heja heja! Tillsammans kan vi bryta normer och rädda världen. 

Men så blev någon arg och sa: ”ni gör det bara för pengarna, likesen och guldlejonen.”

Vilken surpuppa. Det är faktiskt för en god sak, tänker du, att alla tänker ett extra varv för att göra lite skillnad. Men det går inte att förändra världen utan att få ovänner. Det ligger liksom i sakens natur, förändring kräver friktion. Ditt ord står mot mitt, ett nytt perspektiv utmanar den invanda normen. Kluriga grejer som tar tid och gör lite ont. Förändringar föds i motvind av människor som vill åt ett annat håll, till en bättre plats. Som gör annorlunda, blir missförstådda och hamnar utanför. De är de, och bara de, som förändrar världen och tar sig från utskälld utbrytargrupp till omhuldad majoritet.

Är kommunikationsbranschen sådan, eller har surpuppan rätt som säger att man bara fortsätter så länge gillatummar och hurrarop dominerar flödena? Blir du tvär och säger att om det ska vara på det här viset, med massa kritik och gnäll, så får det bli gamla skolan igen. Utan förnuftig representation och vettiga värderingar. Jag tycker det är konstigt att säga så. Ett syfte och en vilja att förändra och förbättra kan inte försvinna bara för att man får kritik eller att vägen framåt känns klurig och brant.

För det kan ju inte vara kul hela tiden. Att en ilsken debattartikel sätter stopp för den virala succén är väl inget skäl att ge upp? Det betyder bara att du nästa gång måste bli bättre, tänka längre och höja ribban. Göra skillnad på riktigt. När du ska ut och förändra världen kan du inte låta dig stoppas av mothugg eller avskräckas av snöblandat, vågrätt novemberregn.  Alla byråer vill ha den modiga kunden, men hur modig är du? Vad vågar du sätta spel för en bättre värld?
